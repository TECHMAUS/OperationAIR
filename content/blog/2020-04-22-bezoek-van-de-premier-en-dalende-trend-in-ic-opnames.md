---
date: 2020-04-22T07:03:53.840Z
title: Bezoek van de premier en dalende trend in IC-opnames
featuredImg: >-
  /assets/15.04.2020-mp-rutte-bezoekt-tu-delft-ontwikkeling-beademingsapparatuur-door-studenten-7597.jpg
---
<!--StartFragment-->

Afgelopen woensdag (15 april) kregen wij zeer bijzonder bezoek. De minister-president kwam namelijk langs op de universiteit om te kijken naar de AIRone. Vanwege de maatregelen omtrent het coronavirus werkt een groot deel van het team vanaf huis. Om het hele team toch de mogelijkheid te geven aanwezig te zijn bij dit speciale bezoek, konden de thuiswerkers via een videoconferentie het bezoek bijwonen. Premier Rutte heeft uitgebreid de tijd genomen om het team te leren kennen, de noodzaak van beademingsapparatuur in Nederland en het buitenland te bespreken en vragen van onze studenten te beantwoorden. Hij prees het initiatief om dit zo snel, en met hulp van het Nederlandse bedrijfsleven, tot stand te brengen. Deze steun voor het initiatief van OperationAIR vanuit de regering was dan ook uiterst inspirerend voor alle studenten en eervol voor onze faculteit en de TU Delft.

Afgelopen week zijn de effecten van de maatregelen tegen verspreiding van COVID-19 zichtbaar geworden. Er is namelijk een dalende trend van het aantal opnames op de intensive cares te zien in Nederland. Het is goed om te zien dat het beleid zijn vruchten afwerpt. Als deze positieve daling door blijft zetten, zal de vraag naar noodbeademingsapparatuur ook minder urgent zijn. Toen 3 weken geleden het zwarte scenario nog reëel leek, hadden wij het doel gesteld om 500 noodbeademingsapparaten te leveren voor Nederland, om de voorziene tekorten op te vangen. Met de dalende trend verwachten wij, in samenspraak met het ministerie van Volksgezondheid, Welzijn en Sport (VWS), dat dit aantal niet direct nodig zal zijn in Nederland. Daarom gaan we minder beademingsapparaten produceren dan we zouden kunnen. Wij richten ons nu in eerste instantie op de productie van 80 apparaten. Deze apparaten kunnen worden gebruikt als buffer voor een mogelijke tweede golf in Nederland. Daarnaast kunnen wij op deze manier het hele productieproces doorlopen, zodat we optimaal voorbereid zijn om de productie weer te starten als er toch tekorten ontstaan. Het doorlopen van het gehele proces is verder belangrijk voor de internationalisering van de AIRone.

Doordat de urgentie in Nederland nu lijkt te dalen, ontstaat er ruimte voor OperationAIR om op andere manieren bij te dragen in de wereldwijde corona crisis. Het tekort aan beademingsapparatuur is immers nog steeds reëel in andere landen. OperationAIR heeft eerder het doel gesteld om het ontwerp en alle benodigde documenten open-source aan te bieden op de website. Nu is er waarschijnlijk ruimte om een stapje verder te gaan en daarnaast ook actieve begeleiding aan te bieden aan andere initiatieven uit het buitenland door kennis te delen en bijvoorbeeld te adviseren bij het opzetten van een eigen supply chain. Op het moment is het team aan het inventariseren hoe we dit het beste kunnen aanpakken.

<!--EndFragment-->

![](/assets/15.04.2020-mp-rutte-bezoekt-tu-delft-ontwikkeling-beademingsapparatuur-door-studenten-7597.jpg "Bron: Nia Palli")