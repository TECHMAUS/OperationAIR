---
date: 2020-04-14T14:52:09.110Z
title: 'Testen, testen, testen en bijzonder bezoek '
featuredImg: /assets/bezoek_wiebes.jpg
---
<!--StartFragment-->

Afgelopen week stond in het teken van het doorontwikkelen en verder testen van de AIRone. Op vrijdag 3 april zijn een aantal medische professionals uit het LUMC en het Erasmus MC langsgekomen om de eerste gebruikerstesten te doen. Zij waren erg te spreken over ons apparaat en hebben ons zeer nuttige feedback gegeven. In de dagen die hierop volgden is het team druk bezig geweest om deze feedback te verwerken. Zo zijn er verschillende nieuwe modules ingebouwd, bijvoorbeeld een alarm dat afgaat wanneer het teugvolume te hoog of laag wordt met de ingestelde beademingsdrukken. Ook kwamen we erachter dat de uitademing niet snel genoeg verliep bij hoge ademhalingsfrequenties. Door een te hoge weerstand bij het uitademen kon de druk bij uitademing niet genoeg zakken. Daarom hebben we de klep die de uitademing regelt opnieuw ontworpen en de uitgang groter gemaakt.

Op maandag 6 april kregen wij hoog bezoek. Minister Wiebes, minister van Economische Zaken en Klimaat, kwam langs om te zien waar wij met OperationAIR mee bezig zijn. De minister kreeg een demonstratie van de AIRone en heeft met een aantal van onze studenten gesproken over ons initiatief. Wij zijn erg blij met de steun en lovende woorden die minister Wiebes heeft uitgesproken. Voor een terugblik op deze dag, verwijzen wij graag naar dit korte [filmpje](https://bit.ly/3cn162B).

Onze studenten maken lange dagen; vaak van 9 uur ‘s ochtends tot 10 uur ‘s avonds wordt er gewerkt op de universiteit, 7 dagen per week. Op één dag hield het werk echter niet op om 10 uur ‘s avonds, want een klein groepje studenten bleef op de universiteit achter om te testen of de AIRone 12 uur achter elkaar aan kan staan. De volgende ochtend functioneerde de AIRone nog steeds optimaal: de test was geslaagd! Andere testen volgden nog op dinsdag en woensdag, bijvoorbeeld een test om de sterkte van de behuizing te controleren. Dit hebben wij volgens het officiële protocol getest door een metalen kogel te laten vallen op de behuizing. De AIRone was met vlag en wimpel geslaagd, want er was geen deuk te zien!

Om efficiënter te kunnen testen met verschillende subteams hebben wij op donderdag een tweede versie gebouwd van de AIRone. Nu hebben we dus twee prototypes om mee te werken en kan er altijd een op de universiteit blijven wanneer we gaan testen op een externe locatie. Op vrijdagmiddag vertrok een kleine groep naar het Erasmus MC met de AIRone voor de elektrische veiligheidstest en gebruikerstesten met een intensivist en IC verpleegkundige. De testen zijn goed verlopen en leverden nuttige feedback op waar we zeker iets mee kunnen. Zo bekijken we op dit moment de opties om het alarmsysteem van de AIRone te integreren met het oproepsysteem van de IC verpleegkundigen. Daarnaast willen we de ademfrequentie nog verder kunnen verhogen en de grafieken op het scherm overzichtelijker weergeven. Elke week maken we grote stappen en leggen we de lat hoger. Komende dagen wordt er weer hard gewerkt om de feedback te verwerken tot de volgende iteratie van de AIRone.

<!--EndFragment-->

![](/assets/bezoek_wiebes.jpg)