---
slug: over
title: Over OperationAIR
seo:
  browserTitle: Over OperationAIR
  description: >-
    OperationAIR - Assist In Respiration - is een studententeam van de TU Delft
    dat zich bezighoudt met het ontwikkelen van een versimpeld en relatief
    makkelijk opschaalbaar beademingsapparaat om mogelijke tekorten op te vangen
    die ontstaan door de coronacrisis.
---
![Operation Air Logo](/assets/kopje_over.png)

<!--StartFragment-->

# Over OperationAIR

OperationAIR - Assist In Respiration - is een studententeam van de TU Delft dat zich bezighoudt met het ontwikkelen van een versimpeld en relatief makkelijk opschaalbaar beademingsapparaat om mogelijke tekorten op te vangen die ontstaan door de coronacrisis. Van de situatie in Italië hebben we geleerd dat de uitbraak kan leiden tot een tekort aan beademingsapparatuur voor patiënten die intensieve zorg nodig hebben. Om deze reden worden artsen gedwongen een keuze te maken voor wie beademingsapparatuur beschikbaar wordt gesteld. De patiënten die niet worden beademd, hebben een grote kans op overlijden. Wij willen een noodoplossing bieden voor juist deze patiëntenpopulatie. Daarom is op 16 maart 2020 OperationAIR in het leven geroepen.

## Visie

De visie van OperationAIR is om kennis van techniek en geneeskunde samen te brengen, om op deze manier ons steentje bij te dragen in de strijd tegen corona. Door middel van de kennis van de studenten en experts van verscheidene instanties hopen wij daadwerkelijk verschil te kunnen maken. Samen kunnen wij meer bereiken dan alleen!

De belangrijkste eisen voor ons design zijn dat het veilig is, snel te produceren en het relatief gemakkelijk is in gebruik. Ons doel is niet om de beademingsapparatuur die op dit moment op de markt is te vervangen. Dit apparaat wordt ontworpen voor deze noodsituatie, waarbij de reguliere beademingsapparatuur niet meer voorradig is.

## Voor wie?

Ons primaire doel is om een apparaat te ontwikkelen waarmee, bij tekorten aan reguliere beademingsapparatuur in Nederland, levens kunnen worden gered. Als het lukt om een design te verwezenlijken, zal het apparaat daarom in eerste instantie alleen in Nederland worden geproduceerd en geïmplementeerd. Het design en alle verdere informatie zal open source worden gepubliceerd, zodat andere landen wereldwijd hiervan gebruik kunnen maken. Op deze manier kan OperationAIR bijdragen aan de wereldwijde strijd tegen het capaciteitsprobleem.

Het beademingsapparaat wordt ontwikkeld voor ziekenhuizen die met een tekort aan beademingsapparaten kampen. Bent u hier namens een intensive care naar op zoek? Neem dan contact op via [info@operationair.org](mailto:info@operationair.org).

Wanneer het systeem van OperationAIR wordt ingezet op de nationale markt, zal de distributie verlopen via het Landelijk Consortium Hulpmiddelen.

## Wat onderscheidt ons?

Nationaal en internationaal zijn er veel initiatieven gestart om goedkope beademingsapparatuur te ontwikkelen. Wat OperationAIR onderscheidt van andere initiatieven, is dat ons systeem meer functionaliteiten kent en wordt ingesteld op een manier zoals de IC’s in Nederland dat gewend zijn. Ons beademingsapparaat functioneert als een regulier, drukgestuurd beademingsapparaat. Al heeft het een beperkte functionaliteit, is het apparaat wel optimaal adequaat voor de behandeling van de coronapatient. Met ons systeem kan gestuurd worden op de klinische conditie van de patiënt. Via een touchscreen scherm kunnen artsen en verpleegkundigen het volgende instellen: ademfrequentie (RR), inspiratie/expiratie ratio (I/E ratio), beademingsdruk (Pinsp), post end-expiratory pressure (PEEP) en zuurstofconcentratie (FiO2). Intussen laat het scherm de volume-, druk- en flow-curves zien, die noodzakelijk zijn voor het beoordelen van de klinische conditie van de patiënt.

## Expert support

OperationAIR heeft dagelijks contact met intensivisten en technisch geneeskundigen uit het Leids Universitair Medisch Centrum (LUMC) en het Erasmus Medisch Centrum (EMC) over de actuele situatie op de intensive care afdelingen aldaar. Daarnaast is er contact geweest met de TU Eindhoven over de verwachte groei van het aantal coronapatiënten en de noodzaak voor een oplossing. Om de ontwikkeling van het beademingsapparaat te optimaliseren heeft het team ook contact met verschillende bedrijven en instanties. 

<!--EndFragment-->